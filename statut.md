U skladu sa odredbama čl. 10., 11. i 12. Zakona o udruženjima (Službeni list RS , br. 51/09), na skupštini održanoj 19.03.2011, u Beogradu,  usvojen je

# S T A T U T
## Udruženja “ДРУПАЛ СРБИЈА”

### Član 1. ###
Udruženje ДРУПАЛ СРБИЈА  (u daljem tekstu: Udruženje) je dobrovoljno, nestranačko, nevladino i neprofitno udruženje građana, osnovano radi ostvarivanja ciljeva u oblasti promovisanja Drupal CMS-a kao razvojne platforme.

### Član 2. ###
Ciljevi i zadaci Udruženja su promovisanje Drupal CMS-a kao platforme za razvoj računarskih programa, novih tehnologija, interneta i ostalih broadband i društvenih mreža,  kao i novih trendova u načinimа kolaboracije i razvojа programskih rešenja.

### Član 3. ###
Radi ostvarivanja svojih ciljeva i zadataka Udruženje:
* prikuplja i obrađuje naučnu i stručnu literaturu iz oblasti informacionih tehnologija, odlaganja tehnološkog, i ostalog otpada i materijala štetnog po zdravlje i okolinu;
* prikuplja i obrađuje podatke pribavljene istraživanjem;
* organizuje, samo ili u zajednici sa drugim organizacijama, stručne skupove, savetovanja,  seminare, radionice;
* objavljuje knjige i druge publikacije ;
* organizuje rad na naučnim, stručnim i istraživačkim projektima;
otvara izložbeno edukativne centre na regionalnom nivou i nivou lokalnih samouprava, a zarad bolje edukacije članova i stanovništva;
* organizuje i sprovodi dobrotvorne i humanitarne aktivnosti  povezane sa oblastima delovanja Udruženja;
* saradjuje sa univerzitetima, stručnim udruženjima i drugim organizacijama u zemlji i inostranstvu koje se bave ovim ili sličnim temama.

### Član 4. ###

Naziv Udruženja je: __“ДРУПАЛ СРБИЈА”__  
Naziv Udruženja na engleskom jeziku: __DRUPAL SERBIA__  
Udruženje ima sedište u __Novom Sadu__.  
Udruženje svoju delatnost obavlja na teritoriji __Republike Srbije__.

### Član 5. ###

Za člana Udruženja može da se kandiduje svako lice koje prihvata ciljeve Udruženja i Statut, a na osnovu preporuke jednog od članova i podnese prijavu za učlanjenje skupštini Udruženja.

Maloletno lice sa navršenih 14 godina života može se učlaniti u udrženje uz prilaganje overene izjave njegovog zakonskog zastupnika o davanju saglasnosti.

Za lice mlađe od 14 godina iz stava 1 ovog člana prijavu podnosi njegov zakonski zastupnik.

Odluku o prijemu u članstvo donosi skupština udruženja većinom glasova.

Članstvo se stiče potpisivanjem pristupnice.

Član može istupiti iz članstva davanjem pismene izjave o istupanju.

Članstvo u Udruženju prestaje i dužom neaktivnošću člana.

Odluku o prestanku članstva donosi Skupština.

### Član 6. ###

Član ima pravo da:
* ravnopravno sa drugim članovima učestvuje u ostvarivanju ciljeva Udruženja;
* neposredno učestvuje u odlučivanju na Skupštini, kao i preko organa Udruženja;
* bira i bude biran u organe Udruženja;
* bude blagovremeno i potpuno informisan o radu i aktivnostima Udruženja.

Član je dužan da:
* aktivno doprinosi ostvarivanju ciljeva Udruženja;
* učestvuje, u skladu sa interesovanjem, u aktivnostima Udruženja;
* obavlja druge poslove koje mu poveri Skupština Udruženja.

### Član 7. ###

Organ Udruženja je Skupština.

### Član 8. ###

Skupštinu Udruženja čine svi njegovi članovi.

Skupština se redovno sastaje minimum jednom ili više puta godišnje na predlog članova .

Vanredna sednica Skupštine može da bude zakazana na obrazloženi predlog jednog ili više članovova, kao i na pismenu inicijativu najmanje jedne trećine članstva.

Skupština:
* donosi plan i program rada;
* usvaja Statut, kao i izmene i dopune Statuta;
* usvaja druge opšte akte Udruženja;
* bira i razrešava članove Upravnog odbora;
* razmatra i usvaja, najmanje jednom godišnje, izveštaj Upravnog odbora;
* razmatra i usvaja finansijski plan i izveštaj;
* odlučuje o statusnim promenama i prestanku rada udruženja;
* odlučuje o udruživanju u saveze i druge asocijacije u zemlji i inostranstvu.

Skupština punopravno odlučuje ako je prisutna najmanje jedna polovina članova. Skupština odlučuje većinom glasova prisutnih članova.
Za odluku o izmenama i dopunama Statuta, statusnim promenama i prestanku rada Udruženja neophodna je dvotrećinska većina glasova prisutnih članova.

### Član 9. ###

Upravni odbor je izvršni organ Udruženja, koji se stara o sprovođenju ciljeva udruženja koji su utvrđeni ovim Statutom.  
Upravni odbor ima __3__ člana, koje bira i opoziva Skupština.  
Mandat članova Upravnog odbora traje 4 godine i mogu se ponovo birati na istu funkciju.
Upravni odbor iz reda svojih članova bira predsednika i zamenika predsednika.

### Član 10. ###

Predsednik Upravnog odbora zastupa Udruženje u pravnom prometu i ima prava i dužnosti finansijskog nalogodavca.

Zamenik predsednika je ovlašćen da, u otsustvu predsednika upravnog odbora, zastupa Udruženje i potpisuje sva finansijska i novčana dokumenta u ime Udruženja.

### Član 11. ###

Upravni odbor:
* rukovodi radom Udruženja između dve sednice Skupštine i donosi odluke radi ostvarivanja ciljeva Udruženja;
* organizuje redovno obavljanje delatnosti Udruženja;
* poverava posebne poslove pojedinim članovima;
* donosi finansijske odluke;
* odlučuje o pokretanju postupka za izmene i dopune Statuta, sopstvenom inicijativom ili na predlog najmanje 3 člana Udruženja i priprema predlog izmena i dopuna, koji podnosi Skupštini na usvajanje;
* odlučuje o pokretanju postupka za naknadu štete u slučajevima iz člana 25. stav 2. Zakona o udruženjima i, po potrebi, određuje posebnog zastupnika udruženja za taj postupak;
* odlučuje o drugim pitanjima za koja nisu, zakonom ili ovim statutom, ovlašćeni drugi organi Udruženja.
* Upravni odbor punovažno odlučuje ako je prisutno najmanje jedna polovina članova, a odluke donosi većinom glasova svih članova.

### Član 12. ###

Rad Udruženja je javan.

Upravni odbor se stara o redovnom obaveštavanju članstva i javnosti o radu i aktivnostima Udruženja, neposredno ili putem internih publikacija, odnosno putem saopštenja za javnost, ili na drugi primereni način.

Godišnji obračuni i izveštaji o aktivnosti udruženja podnose se članovima na sednici skupštine udruženja.

### Član 13. ###

Za ostvarivanje ciljeva Udruženja formiraju se potrebna finansijsko – materijalana sredstva, koja mogu da se pribavljaju i koriste samo na način propisan zakonom, Statutom i drugim opštim aktima Udruženja.

Udruženje stiče sredstva od članarine, donacija, državnih organa ili fondacija, kao i iz drugih izvora u skladu sa zakonom.

### Član 14. ###

Udruženje može da pristupi nacionalnim savezima i međunarodnim organizacijama, o čemu odluku donosi Skupština.

Pristupanje međunarodnim organizacijama registruje se kod nadležnog državnog organa u roku od 30 dana, u skladu sa zakonom.

### Član 15. ###

Udruženje može pribavljati sredstva i od:
* kotizacije za seminare i druge oblike obrazovanja
* kotizacije za događaje iz oblasti kuture, informisanja, zabave kao i ostale vrste skupova
* prodaje svojih publikacija kao i obavljanjem ostalih izdavačkih delatnosti
* radom na istraživačkim i drugim aktivnostima koje za cilj imaju prikupljanje i obradu prikupljenih podataka
* kao i drugih oblika srodnih privrednih delatnosti koje udruženje obavlja

### Član 16. ###

Udruženje prestaje sa radom odlukom Skupštine, kada prestanu uslovi za ostvarivanje ciljeva Udruženja, kao i u drugim slučajevima predviđenim zakonom.

Uslučaju prestanka rada, imovina Udruženja preneće se na “Udruženje građana Ekomuna”, Đorđa Mikeša 30, 21000 Novi Sad, Srbija.

### Član 17. ###

Udruženje ima pečat okruglog oblika, uobičajene veličine na kojem piše: __“ДРУПАЛ СРБИЈА, Нови Сад”__

### Član 18. ###

Ovaj statut stupa na snagu od dana njegovog usvajanja na osnivačkoj skupštini Udruženja.
